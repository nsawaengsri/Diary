ส่วนใหญ่แล้ว ชีวิตคนเราดีขึ้นได้ด้วยคำสองคำ "เริ่ม" กับ "เลิก"

เริ่มทำในสิ่งที่มีคุณค่าหรือมีประโยชน์
เลิกทำในสิ่งที่ไร้สาระหรือทำร้ายตัวเอง

ฟังดูง่าย ใครๆ ก็รู้ แต่ไม่ใช่ทุกคนจะทำได้ เราก็รู้ด้วยกันทั้งนั้นว่าอะไรควรทำ อะไรไม่ควรทำ แต่เหตุใดจึงไม่สามารถทำสิ่งที่ "รู้ว่าดี" ให้สำเร็จลุล่วงตามเป้าหมาย

ลดความอ้วน เลิกบุหรี่ อ่านหนังสือสอบ ออกกำลังกาย เล่นมือถือน้อยลง อ่านหนังสือมากขึ้น จัดบ้านให้เป็นระเบียบ กินสิ่งที่มีประโยชน์ ฯลฯ อีกมากมาย

รู้-แต่ทำไม่สำเร็จ

นะโอะยุกิ ฮนดะ ผู้เขียนหนังสือ "สำเร็จได้สไตล์คนขี้เกียจ" ของสนพ.ช็อร์ตคัต ชี้ให้เห็นปมปัญหาว่าที่เราทำอะไรไม่ค่อยสำเร็จนั้นเกิดจากสาเหตุหลักสามอย่างด้วยกัน

1. เริ่มต้นไม่สำเร็จ
2. ยืนระยะไม่ได้
3. เฉื่อยแฉะ

เขาบอกว่าเราเริ่มต้นไม่สำเร็จก็เพราะ "แรงจูงใจ" ในการเริ่มนั้นไม่มากพอ ความน่าสนใจอยู่ที่เขาแบ่งแรงจูงใจออกเป็นสองแบบคือ "แรงจูงใจจากภายใน" และ "แรงจูงใจจากภายนอก"

แรงจูงใจจากภายใน อาจจะเป็นความปรารถนาส่วนตัว เช่น ฉันอยากผอม อยากหุ่นดี ส่วนแรงจูงใจจากภายนอกนั้นอาจเป็นรางวัลจากคนอื่น เช่น ถ้าหุ่นดีแล้ว พ่อหนุ่มคนนั้นอาจหันมามองเราบ้าง ถ้าแรงจูงใจทั้งสองนี้ไม่ชัดก็ยากที่เราจะลงมือเริ่มต้น

ผมคิดว่า ถ้าเราอยากเริ่มอะไรมากๆ แต่ยังมีแรงจูงใจจากภายนอกไม่ชัด เราควรเพิ่มแรงจูงใจจากภายในด้วยตัวเองในช่วงแรก หากไม่มีใครให้รางวัล เราควรเตรียมรางวัลไว้ให้ตัวเองเป็นระยะ เช่น ถ้าอ่านหนังสือเตรียมสอบจบหนึ่งเล่ม จะได้กินบิงซูรสโปรดหนึ่งถ้วย ซึ่งปกติแล้วเมื่อเราทำได้ตามตั้งใจ เรามักได้รับของขวัญเป็น "ความเปลี่ยนแปลงในทางที่ดีขึ้น" กับตัวเองอยู่แล้ว กระนั้นถ้ากำหนดของขวัญที่จับต้องได้มากขึ้นก็จะเพิ่มแรงจูงใจได้มากขึ้นอีก

...

แต่ไม่เป็นไร ถ้าแรงจูงใจไม่ผลักดันให้เราทำได้ต่อเนื่อง ยังมีวิธีอื่นอีก ฮนดะแนะนำว่า การทำอะไรให้สำเร็จนั้นเราต้องยืนระยะ และการยืนระยะเราก็ต้องการ "แรงบีบบังคับ" เพราะเมื่อผ่านไปสักระยะ ความตั้งใจของเราจะหดหาย เราต้องการ "แรงจากภายนอก" มาควบคุมให้เราไปต่อ

หันไปดูในฟิตเนส คนที่จ้างเทรนเนอร์ให้คอยตาม นัดตารางเทรนกันจริงจังจึงมีเปอร์เซ็นต์สำเร็จตามความตั้งใจมากกว่าคนที่ไม่มีคนเฆี่ยนตี (ฮ่าฮ่า)

ฉะนั้น ฟังดูแล้วเหมือนต้องมี "พระเดช" และ "พระคุณ"

จะทำอะไรให้สำเร็จนั้นต้องมีสองภาค "ใจดี" กับ "ใจดุ"

หากพบว่าตัวเองเหยาะแหยะ อาจต้องหาคนดุๆ มาอยู่ข้างๆ บ้าง เหมือนโค้ชที่คอยฝึกซ้อมนักกีฬาให้มีวินัยเพื่อจะได้แข็งแกร่งและเก่งขึ้น ไม่แน่ ที่เราทำอะไรไม่ค่อยสำเร็จอาจเป็นเพราะเราถอยตัวออกห่างจากคนดุๆ ในชีวิตไปเสียหมดก็เป็นได้ หรือเพราะเราไม่เก็บรักษาคนดุๆ เอาไว้ข้างกายบ้างเลย ทั้งที่เขานี่เองที่เป็นหนึ่งในปัจจัยผลักดันเราไปสู่ความสำเร็จ

...

"แรงบีบบังคับ" นั้นมีพลังมหาศาล

หากลองสังเกตดูอาจพบว่า คนที่เผชิญกับภาวะวิกฤตนั้นกลับทำสำเร็จตามความตั้งใจมากกว่าคนที่อยู่ในภาวะปกติธรรมดา เช่น หมอเตือนว่าถ้าคุณยังไม่เปลี่ยนพฤติกรรมการกิน การออกกำลังกาย คุณอาจตายภายในหนึ่งปี เราพบว่าเพื่อนคนนั้นกลายเป็นคนหุ่นดี เลิกกินหนังหมูหนังไก่ได้ภายในเวลารวดเร็ว เพราะปัจจัยวิกฤตนี้มีทั้ง "แรงจูงใจจากภายนอก" และ "แรงบีบบังคับ"

ฉะนั้น "วิกฤต" จึงเป็นอีกชื่อของ "โอกาส"

คนจำนวนหนึ่งเปลี่ยนแปลงในนาทีวิกฤต ดังภาษิตว่า "ไม่เห็นโลงศพ ไม่หลั่งน้ำตา" พอโลงศพมาตั้งตรงหน้า เราก็สามารถแปลงร่างไปเป็นอีกคน

ปัญหาคือ "เรื่องดี" จำนวนมากในชีวิตนั้นไม่ได้วิกฤตเหมือน "โลงศพ" เรามักเปลี่ยนตัวเองเมื่อเจอ "เรื่องร้าย" เสียมากกว่า แต่คนที่จะประสบความสำเร็จในชีวิตย่อมมิใช่คนที่เปลี่ยนเพราะเจอ "เรื่องร้าย" หากคือคนที่เปลี่ยนเพราะรู้ว่าสิ่งนี้ดีกว่า การทำเช่นนี้ดีกว่า

แต่ "เรื่องดี" มักเดินทางช้า เห็นผลไม่ชัด เช่น ถ้าไม่อ่านหนังสือสอบวันนี้ เราก็ยังไม่พบความวินาศทันทีทันใด ถ้าไม่เคลียร์งานให้เสร็จวันนี้ เราก็ยังร่าเริงดูหนังได้จนกว่าจะถึงเส้นตาย ถ้าไม่เริ่มออกกำลังกายวันนี้ เราก็ยังไม่ป่วยหนักพรุ่งนี้เสียหน่อย

เช่นนี้เองที่ทำให้คนลงมือทำในสิ่งที่รู้ว่าดีมีน้อยกว่าคนที่ไม่ลงมือทำ เช่นนี้เองที่ทำให้คนยืนระยะมีน้อยกว่าคนที่ล้มเลิก แต่ก็เพราะเช่นนี้เองที่ทำให้คนที่ลงมือทำและยืนระยะโดดเด่นออกมา

นี่คือความแตกต่างของคนที่เลือกทำสิ่งที่ควรทำเพื่อประโยชน์ระยะยาว กับคนที่ไม่ทำสิ่งที่ควรทำเพื่อความสุขระยะสั้น

...

คนที่ลงมือทำได้อย่างต่อเนื่องมักมองเห็น "สวนดอกไม้" ที่เขากำลังเพาะเมล็ดพันธุ์อยู่ในจินตนาการ ความสวยงามของความสำเร็จก็เป็นแรงผลักชั้นดีเช่นกัน

คนเราจะเปลี่ยนแปลงเมื่อเห็น "โลงศพ"
เช่นกัน คนเราจะเปลี่ยนแปลงเมื่อเห็น "สวนดอกไม้" ชัดเจน

หากเราเป็นคนที่ทำอะไรไม่ค่อยสำเร็จ อาจต้องลองจินตนาการถึง "สวนดอกไม้" หรือ "ผลลัพธ์ที่สวยงาม" ให้เห็นชัดๆ เพื่อสร้าง "แรงจูงใจจากภายใน" ให้เต็มเปี่ยม ซึ่งผลลัพธ์นั้นอาจเป็น "แรงจูงใจจากภายนอก" ให้เราลงมือทำ และถ้าเราเฉื่อยแฉะนักก็อาจต้องหา "แรงบีบบังคับ" มาช่วยบ้างบางระยะ (อย่ารีบหงุดหงิดกับแรงบีบบังคับ บางทีมันอาจมาในรูปแบบของเสียงบ่นของแม่ คำสั่งของหัวหน้า คำด่าของเพื่อน ให้มองว่าเหล่านี้แหละคืออุปกรณ์ผลักดันให้เราไปถึงฝัน) 

ซึ่งเราสามารถสร้าง "แรงบีบบังคับ" ให้ตัวเองได้เช่นกัน เช่น การทำตารางสำหรับฝึกซ้อม สำหรับอ่านหนังสือ สำหรับการออกกำลังกาย สำหรับงานอดิเรกที่อยากทำ เพื่อบังคับตัวเองให้มีวินัยทำตามตารางที่กำหนดไว้

เช่นนี้แล้ว เราน่าจะลงมือทำ "สิ่งที่รู้ว่าดี" ได้ตั้งแต่วันนี้อย่างต่อเนื่อง และมีโอกาสได้เห็นดอกไม้งามบานสะพรั่งในสวนของความสำเร็จที่ตั้งใจไว้

คนเราเปลี่ยนแปลงตัวเองให้ดีขึ้นได้ทุกวัน

อย่ารอให้ต้อง "เห็นโลงศพ" แล้วจึง "หลั่งน้ำตา" เลย

---
ติดตามอ่านข้อเขียนสั้นๆ เพื่อพัฒนาตัวเองให้ดีขึ้นทุกวันได้ในเพจ Better Me คลิกไลก์หรือตั้ง See First กันไว้ได้ จะทยอยแบ่งปันเรื่องราวดีๆ ไปเรื่อยๆ ครับ :)
เชื่อว่าการก้าวเดินไปข้างหน้าก็มีความสำคัญเท่าๆการใช้เวลาสั้นๆ คิดทบทวนถึงเรื่องราวในอดีตไม่แพ้กัน 
---
สนใจอ่านเพิ่มเติมได้ในหนังสือ "สำเร็จได้สไตล์ขี้เกียจ" โดยนะโอะยุกิ ฮนดะ สนพ.ช็อร์ตคัต