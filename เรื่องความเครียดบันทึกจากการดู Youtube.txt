ไม่มีใครอยากเครียด แต่ก็ไม่มีใครที่ไม่เครียด หากคุณยังอยู่ในโหมดปกติ คำถามคือทำไมบางคนสามารถใช้ประโยชน์จากความเครียด 
ในขณะที่บางคนกลับได้รับผลร้ายจากความเครียดนั้น
แม้ความเครียดไม่ได้ฆ่าคนโดยตรง แต่ความเครียดก็เป็นปัจจัยที่ทำให้ผู้คนสุขภาพย่ำแย่และเสียชีวิตเร็วกว่าที่ควรจะเป็น
 โรคต่างๆ ที่เกี่ยวข้องกับความเครียดกลายเป็นโรคที่ทำให้คนเสียชีวิตเป็นอันดับต้นๆ
เราจะเป็นเพื่อนกับความเครียดได้อย่างไร
เราจะอยู่กับความเครียดอย่างไรให้มีความสุข
เคลลี่ แมคกอนิกัล นักจิตวิทยาสาวสวยเผยความลับให้รู้ว่าเราสามารถใช้ความเครียดให้มีประโยชน์ได้ เพียงเราเปลี่ยนมุมมองต่อความเครียด
หลีกเลี่ยงความเครียดไม่ได้ แต่มองความเครียดในมุมใหม่ได้
ผู้คนที่ตายเพราะความเครียดนั้นมิได้เป็นเพราะเขามีความเครียดมากกว่าคนอื่นเท่านั้น แต่ยังเป็นเพราะเขาเชื่อว่า "ความเครียดไม่ดีต่อสุขภาพ"
ในภาวะเครียด หัวใจจะเต้นเร็ว หายใจถี่ เหงื่อแตก ปกติแล้วเรามักมองว่าเหล่านี้คือสัญญาณว่าเรากำลังตกอยู่ในวิกฤต แต่อันที่จริงแล้วร่างกายมนุษย์วิวัฒนาการให้มีภาวะเครียดเพราะเราต้องปรับสภาพเพื่อเตรียมรับมือกับความยาก สิ่งที่ท้าทาย ที่กำลังจะต้องเจอ
แท้จริงแล้ว ความเครียดเป็นสภาวะปกติอย่างหนึ่งของร่างกายซึ่งเกิดขึ้นเพื่อจัดการกับ "โจทย์ยาก"
ความเครียดมักทำให้หลอดเลือดทำงานหนักจนนำไปสู่โรคหัวใจและความดันสูง สิ่งที่น่าสนใจคือ เมื่อผู้คนเปลี่ยนมุมมองต่อความเครียดให้เป็นบวก หลอดเลือดกลับไม่บีบตัวและทำงานได้ปกติ ร่างกายตอบสนองอย่างร่าเริงไม่ตึงเครียด ทั้งๆ ที่เครียด นี่เป็นภาวะภายในที่เราไม่รู้ตัว
ทัศนคติต่อความเครียดมีผลต่อการทำงานของร่างกาย
เคลลี่แนะนำว่า ครั้งหน้าเมื่อรู้ตัวว่าเครียดให้ปรับมุมมองว่า "ร่างกายของเรากำลังเตรียมรับมือกับความท้าทายที่เข้ามาในชีวิต" ซึ่งการปรับตัวนี้มีประโยชน์ เพราะมันดึงศักยภาพของเราออกมาเพื่อเอาชนะความท้าทายนั้น
...
นอกจากนั้น ความเครียดยังสร้างความสัมพันธ์ที่ดีอีกด้วย ฮอร์โมนสำคัญสำหรับความสัมพันธ์คือ "ออกซิโทซิน" ซึ่งมักจะหลั่งออกมาเมื่อเราได้กอดหรือสัมพันธ์คนที่เราผูกพัน แต่ออกซิโทซินยังหลังออกมาในตอนที่เราเครียดด้วย เพื่อที่จะแสดงออกให้คนอื่นเห็นว่าเรากำลังเป็นทุกข์ ในภาวะเครียดเราเปิดประตูออกเพื่อเชื่อมโยงกับเพื่อนสนิทและครอบครัว เราต้องการการสัมผัส อ้อมกอด และกำลังใจ
ออกซิโทซินจึงทำให้เราอ่อนโยน มีเมตตาต่อผู้อื่น มองเห็นความทุกข์ร้อนของผู้อื่น และยังทำให้มีความรู้สึกอยากช่วยเหลือผู้อื่น
คล้ายว่าเมื่อเราเป็นทุกข์เราจะมองเห็นความทุกข์ของผู้อื่นชัดขึ้น
นั่นหมายความว่าความเครียดทำให้เปราะบางขึ้น และโหยหาการแวดล้อมด้วยผู้คนที่เข้าใจ หากเรามองเห็นมุมนี้ เราสามารถมีสุขภาพดีขึ้นได้จากความเครียด
ออกซิโทซินทำปฏิกิริยากับร่างกายเพื่อปกป้องเราจากความเครียด ช่วยให้หลอดเลือดไม่บีบตัวและยังช่วยให้เยียวยาหัวใจจากความเสียหายที่เกิดจากความเครียดอีกด้วย
ฮอร์โมนแห่งความเครียดนี้เองที่ทำให้หัวใจเราแข็งแรงขึ้น
ในภาวะเครียด ไม่ว่าเราจะยื่นแขนออกไปเพื่อขอความช่วยเหลือหรือยื่นแขนออกไปเพื่อช่วยเหลือคนอื่น ขณะนั้นเรากำลังเพิ่มออกซิโทซินให้ตัวเอง ซึ่งย่อมทำให้เราตอบสนองต่อความเครียดในทางบวก และหายเครียดได้เร็วขึ้น
ความเครียดเป็นเรื่องปกติ แต่การตอบสนองต่อความเครียดอย่างถูกวิธีนี่เองที่เป็นกลไกฟื้นตัวจากความเครียด และกลไกที่ว่านี้ก็ไม่ใช่อะไรอื่นเลย มันคือ "ความสัมพันธ์ของมนุษย์" นี่เอง
...
มีงานวิจัยที่สำรวจกลุ่มคนในหลายช่วงอายุ ด้วยคำถามหลักสองคำถาม หนึ่ง-คุณเครียดมากแค่ไหนในปีที่ผ่านมา สอง-คุณได้ช่วยเหลือเพื่อนหรือผู้คนแวดล้อมของคุณมากแค่ไหน แล้วเก็บผลในอีกห้าปีถัดมาว่ามีใครเสียชีวิตบ้าง
ผลวิจัยออกมาว่าคนที่มีความเครียดสูงมีความเสี่ยงที่จะตายถึง 30% แต่คนที่ใช้เวลาไปกับการช่วยเหลือผู้อื่นกลับไม่มีความเสี่ยงนั้น ทั้งที่ก็เครียดเหมือนกัน
แต่เครียดคนละแบบ
ความใส่ใจและห่วงใยผู้อื่นช่วยให้เรามีความเครียดที่มีคุณภาพและไม่ก่ออันตราย
มุมมองที่เราที่เรามีต่อความเครียดเป็นสิ่งสำคัญอย่างยิ่ง การตอบสนองต่อความเครียดที่เกิดขึ้นเป็นสิ่งสำคัญอย่างยิ่ง
เมื่อเกิดความเครียดขึ้น ถ้าเราเลือกว่าความเครียดนี้นำมาซึ่งประโยชน์ต่อชีวิต เรากำลังสร้างความกล้าหาญให้เกิดขึ้นในตัวเอง และเมื่อเราเชื่อมต่อกับผู้อื่นภายใต้ภาวะเครียดนี่แหละ เรากำลังฟื้นตัวจากความเครียดไปพร้อมๆ กัน
...
สิ่งที่ผมชอบที่สุดคือ เคลลี่บอกว่าความเครียดนั้นเชื่อมโยงกับ "หัวใจ" ของเรา ความเครียดทำให้เราอ่อนโยน มีเมตตา และโหยหาความสัมพันธ์ และในภาวะเครียดนั้นเองที่หัวใจของเราทำงานอย่างหนักเพื่อสร้างความแข็งแกร่งและสร้างพลังให้กับเรา
และถ้าเรามองเห็นแง่มุมนี้ ไม่เพียงแต่เราจะรับมือกับความเครียดได้ดีขึ้นเท่านั้น แต่เรายังสามารถบอกกับตัวเองได้ด้วยว่า "ฉันเชื่อมั่นว่าฉันสามารถจัดการกับความท้าทายที่ชีวิตโยนมาให้ได้" ที่สำคัญคือคุณจะรู้แล้วว่า คุณไม่จำเป็นต้องเผชิญหน้ากับโจทย์ของชีวิตนั้นตามลำพัง
เพราะความเครียดทำให้คุณแข็งแกร่งและอ่อนโยนไปพร้อมกัน มันดึงศักยภาพที่ดีที่สุดของเราออกมา และมันเปิดหัวใจให้เราเผชิญหน้าปัญหานั้นไปพร้อมกับผู้คนที่เรารัก
ความเครียดไม่ได้แย่ ทัศนคติที่มีต่อความเครียดว่ามันแย่ต่างหากที่ทำให้มันแย่
เมื่อเครียด อย่าปิดตัวเอง อย่านั่งหมกมุ่นอยู่คนเดียว, จงอ้าแขนออก ทั้งเพื่อรับความช่วยเหลือจากผู้อื่น และเพื่อช่วยเหลือผู้อื่น เราจะเครียดน้อยลง และแข็งแกร่งขึ้น
ความเครียดเป็นภาวะปกติของร่างกาย ถ้าเราเข้าใจมัน มันจะเป็นเพื่อนที่ดีของเรา
เราหลีกเลี่ยงความเครียดไม่ได้
แต่เราเป็นมิตรกับความเครียดได้, และยังดีต่อชีวิตอีกด้วย